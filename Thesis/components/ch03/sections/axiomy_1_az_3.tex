\section{Axiomy 1 až 3}\label{sec:axiomy_1_az_3}
Než začneme s dalším vysvětlováním, je nutné mít na paměti, že \textbf{množiny} jsou pro nás základními objekty, tzn. prvky množin mohou být opět pouze množiny a žádné jiné nepřipouštíme. V dalších částech toho textu uvidíme, že si s tím skutečně vystačíme.
\subsubsection{Axiom existence}
\begin{equation*}
    \exists x: x=x
\end{equation*}
Formulace axiomu \ref{item:axiom_existence} se může jevit na první pohled zvláštní, ale jednoduše nám zaručuje, že nějaká \textbf{množina existuje}. Tento axiom se též někdy nahrazuje \emph{axiomem prázdné množiny}. Později si však ukážeme, že axiom existence a axiom prázdné množiny jsou spolu ekvivalentní (tedy z platnosti jednoho plyne druhý a naopak).

\subsubsection{Axiom extenzionality}
\begin{equation*}
    \forall x\,\forall y\,\big(x=y \iff \forall z\,(z\in x \iff z\in y)\big)
\end{equation*}
\ref{item:axiom_extenzionality} dává do souvislosti predikáty rovnosti a náležení: množiny jsou si rovny, když obsahují stejné prvky. Z tohoto axiomu vyplývá, že opakované výskyty prvku v množině jsou pro nás irelevantní, tj. např.
\begin{equation*}
    \set{a,b,c,c}=\set{a,b,c}\;\text{apod.}
\end{equation*}

\subsubsection{Axiom dvojice}
\begin{equation*}
    \forall a\,\forall b\,\exists y\,\forall x\,(x \in y \iff x=a \land x=b)
\end{equation*}
Existence množiny garantovaná axiomem existence \ref{item:axiom_existence} nám bohužel nezaručuje existenci žádné konkrétní množiny. Axiom dvojice nám zaručuje, že pokud máme dvě (ne nutně různé) množiny $x$ a $y$, pak i $\set{x,y}$ je množina (resp. že existuje množina obsahující prvky $a$ a $b$). Např. když máme množiny
\begin{equation*}
    \set{a,b}\;\text{a}\;\set{c}\;\text{pak existuje množina}\;\set{\set{a,b},\set{c}}.
\end{equation*}
Není těžké se přesvědčit, že taková množina je vždy unikátní. V následujícím tvrzení si představíme variantu existenčního kvantifikátoru se symbolem "$!$", tj. $\exists!$. Jeho význam je "\textbf{existuje právě jeden/jedno}".
\begin{lemma}\label{lem:univerzalnost_neusp_dvojic}
    Pro každou množin $a$ a pro každou množinu $b$ existuje jediná množina $y$, jejíž prvky jsou právě $a$ a $b$. Symbolicky
    \begin{equation*}
        \forall a\,\forall b\,\exists!y\,\forall x\,(x \in y \iff x=a \land x=b).
    \end{equation*}
\end{lemma}
\begin{proof}
    K důkazu lze přistoupit např. sporem. Pro spor nechť jsou dány dvě různé množiny $y$ a $y^\prime$, pro které platí
    \begin{equation*}
        \forall x\,(x\in y \iff x=a \lor x=b)\qquad \text{a}\qquad\forall x\, (x\in y^\prime \iff x=a \lor x=b).
    \end{equation*}
    Pak tedy platí
    \begin{equation*}
        \forall x\,(x\in y \iff x\in y^\prime)
    \end{equation*}
    a z axiomu extenzionality \ref{item:axiom_extenzionality} vyplývá $y=y^\prime$, což je spor s předpokladem, že $y$ a $y^\prime$ jsou různé množiny.
\end{proof}
Množiny $a,b$ nemusí být však nutně různé. Pokud budeme mít množinu $x$, pak z axiomu dvojice existuje množina $\set{x,x}$. Ta je však podle axiomu extenzionality rovna množině $\set{x}$, která podle výše dokázaného je jediná (stačí uvážit $a=x$ a $b=x$).
\begin{definition}[Neuspořádaná dvojice]
    Nechť $x$ a $y$ jsou množiny. Pak množinu $\set{x,y}$ nazýváme \emph{(neuspořádanou) dvojicí}.
\end{definition}
Tato definice nejspíše není moc zajímavá, neboť zavedený termín je již v názvu axiomu. Avšak ono přídavné jméno "\textbf{neuspořádaná}" nás může přivádět k otázce, jak reprezentovat \emph{uspořádanou dvojici}. Čtenáři je tento termín nejspíše již známý v jiných podobách; typicky např. \textbf{vektory} využívané v analytické geometrii. Ty jsme typicky značili $(x,y)$. Nejdůležitější vlastností tohoto objektu pro nás byl fakt, že $(x,y)\neq (y,x)$ a tedy záleželo na pořadí prvků. Jak toto vyjádřit pomocí množin? Je nejspíše jasné, že reprezentace pomocí množiny $\set{x,y}$ již nebude dostačující, protože podle axiomu extenzionality \ref{item:axiom_extenzionality} je $\set{x,y}=\set{y,x}$ (proto název \emph{neuspořádaná dvojice}). Naše požadavky pro objekt uspořádané dvojice tedy jsou:
\begin{enumerate}
    \item pro každou množinu $x$ a pro každou množinu $y$ existuje jediná uspořádaná dvojice $(x,y)$,
    \item uspořádané dvojice $(x,y)$ a $(a,b)$ se rovnají právě tehdy, když $x=a$ a $y=b$.
\end{enumerate}
Již víme, že neuspořádané dvojice nám v tomto směru nepostačí. Potřebovali bychom umět nějak rozlišit, která souřadnice je "první" a která "druhá". Tento problém poměrně elegantně řeší definice, se kterou přišel polský matematik a logik \name{Kazimierz~Kuratowski} (1896--1980).
\begin{definition}[Uspořádaná dvojice]\label{def:usporadana_dvojice}
    Nechť $x$ a $y$ jsou množiny. Pak definujeme \emph{uspořádanou dvojici} $(x,y)$ jako
    \begin{equation*}
        \set{\set{x},\set{x,y}}.
    \end{equation*}
\end{definition}
Po chvilce zamyšlení nad touto definicí si můžeme uvědomit, že název "uspořádaná dvojice" je zcela oprávněný. Množina $\set{x}$ nám v podstatě  říká, která z množin $x,y$ je na "prvním místě". Přesvědčme se, že takto definovaná uspořádaná dvojice má skutečně požadované vlastnosti.\par
Začneme jednodušším požadavkem a to sice, aby pro libovolné množiny $x,y$ existovala právě jedna uspořádaná dvojice $(x,y)$.
\begin{lemma}
    Jsou-li $x,y$ libovolné množiny, pak existuje právě jediná uspořádaná dvojice $(x,y)$.
\end{lemma}
\begin{proof}
    V důkazu tohoto tvrzení se můžeme přímo odvolat na fakt, který jsme dokázali dříve v lemmatu \ref{lem:univerzalnost_neusp_dvojic}. Podle něj pro libovolné množiny $x,y$ existuje právě jediná neuspořádaná dvojice $\set{x,y}$. K důkazu můžeme opět přistoupit sporem.\par
    Pro spor nechť existují dvě různé uspořádané dvojice $t$ a $t^\prime$. Z výše uvedené definice \ref{def:usporadana_dvojice} musí platit
    \begin{equation*}
        \forall x^\prime\,(x^\prime\in t \iff x^\prime=\set{x} \lor x^\prime=\set{x,y})\quad\text{a}\quad \forall x^\prime\,(x^\prime\in t^\prime \iff x^\prime=\set{x} \lor x^\prime=\set{x,y}).
    \end{equation*}
    Podle lemmatu \ref{lem:univerzalnost_neusp_dvojic} existují právě jedny neuspořádané dvojice $\set{x,y}$ a $\set{x}$\footnote{Množina obsahující pouze jeden prvek je také neuspořádanou dvojicí. Podle axiomu extenzionality je rovna množině $\set{x,x}$.}. Z toho dostáváme, že $t$ a $t^\prime$ mají stejné prvky a podle axiomu extenzionality \ref{item:axiom_extenzionality} platí $t=t^\prime$, což je spor s předpokladem, že $t$ a $t^\prime$ jsou různé množiny.
\end{proof}
\begin{lemma}\label{lem:vlastnost_usp_dvojic}
    Pro libovolné množiny $x,y$ platí:
    \begin{equation*}
        (a,b)=(x,y) \implies a=x \land b=y.
    \end{equation*}
\end{lemma}
Před uvedením důkazu si ještě zavedeme úmluvu pro zjednodušení zápisu.
\begin{convention}
    Zápisem $x_1=x_2=\cdots=x_n$ budeme rozumět formuli tvaru $x_1=x_2 \land x_2=x_3 \land \dots \land x_{n-1}=x_n$.
\end{convention}
\begin{proof}
    Tvrzení dokážeme opakovanou aplikací axiomu extenzionality \ref{item:axiom_extenzionality}. Mějme uspořádané dvojice $(a,b)$ a $(x,y)$ takové, že $(a,b)=(x,y)$, tj. podle definice \ref{def:usporadana_dvojice}
    \begin{equation*}
        \set{\set{a},\set{a,b}}=\set{\set{x},\set{x,y}}.
    \end{equation*}
    Podle \ref{item:axiom_extenzionality} musí mít množin na pravé a levé straně stejné prvky. Rozdělme si tento důkaz na dva případy.
    \begin{enumerate}[label=(\alph*)]
        \item $\set{a}=\set{x}$. Pak opět podle \ref{item:axiom_extenzionality} platí $a=x$. Rozlišme dále případy, když $a=b$ a když $a\neq b$.
        \begin{itemize}
            \item $a=b$. Pak
            \begin{equation*}
                \set{\set{a},\set{a,b}}=\set{\set{a},\set{a,a}}\stackrel{\text{\ref{item:axiom_extenzionality}}}{=}\set{\set{a},\set{a}}\stackrel{\text{\ref{item:axiom_extenzionality}}}{=}\set{\set{a}}.
            \end{equation*}
            Musí tedy platit $\set{\set{a}}=\set{\set{x},\set{x,y}}$. Opět z \ref{item:axiom_extenzionality} vyplývá $\set{x,y}=\set{a}$, tj. $x=a$ a $y=a$. Celkově dostáváme $a=b=x=y$ a tedy i $a=x$ a $b=y$, jak jsme chtěli.
            \item $a\neq b$. V takovém případě nemůže platit, že $\set{a,b}=\set{a}$ (zkuste si rozmyslet podle \ref{item:axiom_extenzionality}), tj. nutně musí $\set{a,b}=\set{x,y}$. Protože však $a=x$, pak $b=y$.
        \end{itemize}
        Celkově tak v obou případech dostáváme, že pokud $\set{a}=\set{x}$, pak $x=a$ a $y=b$.
        \item $\set{a}=\set{x,y}$. Podle \ref{item:axiom_extenzionality} pak platí $x=a$ a $y=a$, tedy $x=y$. Stejným postupem tak dostáváme
        \begin{equation*}
            \set{\set{x},\set{x,y}}=\set{\set{x},\set{x,x}}\stackrel{\text{\ref{item:axiom_extenzionality}}}{=}\set{\set{x},\set{x}}\stackrel{\text{\ref{item:axiom_extenzionality}}}{=}\set{\set{x}}.
        \end{equation*}
        Tedy $\set{\set{a},\set{a,b}}=\set{\set{x}}$. Protože prvky množiny na levé straně musí být prvky množiny na pravé straně, pak $\set{a}=\set{a,b}=\set{x}$. Z toho opět dostáváme, že $a=b=x=y$, tj. $a=x$ a $b=y$.
    \end{enumerate}
    V obou dílčích případech jsme dostali, že $a=x$ a $b=y$, což jsme chtěli dokázat.
\end{proof}